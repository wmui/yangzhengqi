---
title: 二十四孝
date: 2025/06/21 17:00:00
tags: 二十四孝
---

### 孝感动天

虞舜，瞽瞍之子。性至孝。父顽，母嚚，弟象傲。舜耕于历山，有象为之耕，鸟为之耘。其孝感如此。帝尧闻之，事以九男，妻以二女，遂以天下让焉。

队队春耕象，纷纷耘草禽。
嗣尧登宝位，孝感动天心。

### 戏彩娱亲

周老菜子，至孝，奉二亲，极其甘脆，行年七十，言不称老。常著五色斑斓之衣，为婴儿戏于亲侧。又尝取水上堂，诈跌卧地，作婴儿啼，以娱亲意。

戏舞学娇痴，春风动彩衣。
双亲开口笑，喜色满庭闹。

### 鹿乳奉亲

周剡子，性至孝。父母年老，俱患双眼，思食鹿乳。剡子乃衣鹿皮，去深山，入鹿群之中，取鹿乳供亲。猎者见而欲射之。剡子具以情告，以免。

亲老思鹿乳，身挂褐毛衣。
若不高声语，山中带箭归。

### 为亲负米

周仲由，字子路。家贫，常食藜藿之食，为亲负米百里之外。亲殁，南游于楚，从车百乘，积粟万钟，累茵而坐，列鼎而食，乃叹曰：“虽欲食藜藿，为亲负米，不可得也。”


负米供旨甘，宁辞百里遥。
身荣亲已殁，犹念旧劬劳。

### 啮指心痛

周曾参，字子舆，事母至孝。参尝采薪山中，家有客至。母无措，望参不还，乃啮其指。参忽心痛，负薪以归，跪问其故。母曰：“有急客至，吾啮指以悟汝尔。”


母指才方啮，儿心痛不禁。
负薪归未晚，骨肉至情深。

### 单衣顺母

周闵损，字子骞，早丧母。父娶后母，生二子，衣以棉絮；妒损，衣以芦花。父令损御车，体寒，失纼。父察知故，欲出后母。损曰：“母在一子寒，母去三子单。”母闻，悔改。



闵氏有贤郎，何曾怨晚娘？
尊前贤母在，三子免风霜。

### 亲尝汤药

前汉文帝，名恒，高祖第三子，初封代王。生母薄太后，帝奉养无怠。母常病，三年，帝目不交睫，衣不解带，汤药非口亲尝弗进。仁孝闻天下。

  
仁孝临天下，巍巍冠百王。
莫庭事贤母，汤药必亲尝。

### 拾葚供亲

汉蔡顺，少孤，事母至孝。遭王莽乱，岁荒不给，拾桑葚，以异器盛之。赤眉贼见而问之。顺曰：“黑者奉母，赤者自食。”贼悯其孝，以白米二斗牛蹄一只与之。


黑葚奉萱闱，啼饥泪满衣。
赤眉知孝顺，牛米赠君归。

### 为母埋儿

汉郭巨，家贫。有子三岁，母尝减食与之。巨谓妻曰：“贫乏不能供母，子又分母之食，盍埋此子？儿可再有，母不可复得。”妻不敢违。巨遂掘坑三尺余，忽见黄金一釜，上云：“天赐孝子郭巨，官不得取，民不得夺。”


郭巨思供给，埋儿愿母存。
黄金天所赐，光彩照寒门。

### 卖身葬父

汉董永，家贫。父死，卖身贷钱而葬。及去偿工，途遇一妇，求为永妻。俱至主家，令织缣三百匹，乃回。一月完成，归至槐阴会所，遂辞永而去。


葬父贷孔兄，仙姬陌上逢。
织缣偿债主，孝感动苍穹。

### 刻木事亲

汉丁兰，幼丧父母，未得奉养，而思念劬劳之因，刻木为像，事之如生。其妻久而不敬，以针戏刺其指，血出。木像见兰，眼中垂泪。兰问得其情，遂将妻弃之。


刻木为父母，形容在日时。
寄言诸子侄，各要孝亲闱。

### 涌泉跃鲤

汉姜诗，事母至孝；妻庞氏，奉姑尤谨。母性好饮江水，去舍六七里，妻出汲以奉之；又嗜鱼脍，夫妇常作；又不能独食，召邻母共食。舍侧忽有涌泉，味如江水，日跃双鲤，取以供。


舍侧甘泉出，一朝双鲤鱼。
子能事其母，妇更孝于姑。

### 怀桔遗亲

后汉陆绩，年六岁，于九江见袁术。术出桔待之，绩怀桔二枚。及归，拜辞堕地。术曰：“陆郎作宾客而怀桔乎？”绩跪答曰：“吾母性之所爱，欲归以遗母。”术大奇之。

  

孝悌皆天性，人间六岁儿。
袖中怀绿桔，遗母报乳哺。

### 扇枕温衾

后汉黄香，年九岁，失母，思慕惟切，乡人称其孝。躬执勤苦，事父尽孝。夏天暑热，扇凉其枕簟；冬天寒冷，以身暖其被席。太守刘护表而异之。



冬月温衾暖，炎天扇枕凉。
儿童知子职，知古一黄香。

### 行佣供母

后汉江革，少失父，独与母居。遭乱，负母逃难。数遇贼，或欲劫将去，革辄泣告有老母在，贼不忍杀。转客下邳，贫穷裸跣，行佣供母。母便身之物，莫不毕给。

  

负母逃危难，穷途贼犯频。
哀求俱得免，佣力以供亲。

### 闻雷泣墓

魏王裒，事亲至孝。母存日，性怕雷，既卒，殡葬于山林。每遇风雨，闻阿香响震之声，即奔至墓所，拜跪泣告曰：“裒在此，母亲勿俱。”


慈母怕闻雷，冰魂宿夜台。
阿香时一震，到墓绕千回。

### 哭竹生笋

晋孟宗，少丧父。母老，病笃，冬日思笋煮羹食。宗无计可得，乃往竹林中，抱竹而泣。孝感天地，须臾，地裂，出笋数茎，持归作羹奉母。食毕，病愈。

泪滴朔风寒，萧萧竹数竿。
须臾冬笋出，天意报平安。

### 卧冰求鲤

晋王祥，字休征。早丧母，继母朱氏不慈。父前数谮之，由是失爱于父母。尝欲食生鱼，时天寒冰冻，祥解衣卧冰求之。冰忽自解，双鲤跃出，持归供母。


继母人间有，王祥天下无。
至今河水上，一片卧冰模。

### 扼虎救父

晋杨香，年十四岁，尝随父丰往田获杰粟，父为虎拽去。时香手无寸铁，惟知有父而不知有身，踊跃向前，扼持虎颈，虎亦靡然而逝，父子得免于害。


深山逢白虎，努力搏腥风。
父子俱无恙，脱离馋口中。

### 恣蚊饱血

晋吴猛，年八岁，事亲至孝。家贫，榻无帷帐，每夏夜，蚊多攒肤。恣渠膏血之饱，虽多，不驱之，恐去己而噬其亲也。爱亲之心至矣。


夏夜无帷帐，蚊多不敢挥。
恣渠膏血饱，免使入亲帏。

### 尝粪心忧

南齐庚黔娄，为孱陵令。到县未旬日，忽心惊汗流，即弃官归。时父疾始二日，医曰：“欲知瘥剧，但尝粪苦则佳。”黔娄尝之甜，心甚忧之。至夕，稽颡北辰求以身代父死。


到县未旬日，椿庭遗疾深。
愿将身代死，北望起忧心。

### 乳姑不怠

唐崔山南曾祖母长孙夫人，年高无齿。祖母唐夫人，每日栉洗，升堂乳其姑，姑不粒食，数年而康。一日病，长幼咸集，乃宣言曰：“无以报新妇恩，愿子孙妇如新妇孝敬足矣。”



孝敬崔家妇，乳姑晨盥梳。
此恩无以报，愿得子孙如。

### 亲涤溺器

宋黄庭坚，元符中为太史，性至孝。身虽贵显，奉母尽诚。每夕，亲自为母涤溺器，未尝一刻不供子职。
 
贵显闻天下，平生孝事亲。
亲自涤溺器，不用婢妾人。

### 弃官寻母

宋朱寿昌，年七岁，生母刘氏，为嫡母所妒，出嫁。母子不相见者五十年。神宗朝，弃官入秦，与家人决，誓不见母不复还。后行次同州，得之，时母年七十余矣。


七岁生离母，参商五十年。
一朝相见面，喜气动皇天。